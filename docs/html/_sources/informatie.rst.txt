******************
Informatie en data
******************

Het woord *informatica* is afgeleid van het woord *informatie*.
Bij de technologie en toepassingen spreken we over ICT: *Informatie- en Communicatie-Technologie*.
Op andere plaatsen spreken we over *data* en *dataverwerking*, bijvoorbeeld in *Data Science*.

Wat is informatie? En wat is de verhouding tussen informatie en data?

Wij hanteren hier de volgende beschrijving:

.. admonition:: Informatie

  Informatie bestaat uit twee aspecten:

  * een vorm,
  * en een manier om deze vorm betekenis te geven (interpreteren).

Als de nadruk ligt op de vorm, op het transporteren van de vorm,
en op het transformeren en manipuleren van de vorm ("rekenen"),
dan spreken we over *data*.

Als de betekenis (interpretatie) van de vorm van belang is, dan spreken we over *informatie*.

*Voorbeeld: kopiëren en transporteren van vormen*

Een tekst afgedrukt op een vel papier kunt je kopiëren: dan kopieer je de vorm.
Bij dit kopiëren speelt de betekenis geen rol.
Een kopieermachine kopieert alleen zwarte of gekleurde vlekken:
de machine kan daaraan geen betekenis geven, en hoeft dat ook niet.

Deze kopie kun je per post versturen: ook bij dit transport speelt de betekenis geen rol.
Dit noemen we dan ook wel *datatransport*.

  *Data Science* is, zeker in combinatie met Artificial Intelligence,
  juist gericht op het vinden van betekenis in de data:
  die elementen in de data die helpen om betere beslissingen te nemen.

In veel gevallen wordt de betekenis van de vorm aan mensen overgelaten.
Het resultaat van een berekening of van een zoekopdracht wordt dan door mensen geïnterpreteerd.
De berekening zelf, of het zoekproces, gebeurt helemaal op basis van de vorm.

*Voorbeeld: zoeken op het web*

Bij het zoeken op het web maakt de zoekmachine geen verschil tussen iemand die "Bakker" heet,
of iemand die "bakker" is.

Als je dit onderscheid wel wilt kunnen maken, dan moet je in de webpagina's aan kunnen geven hoe in die pagina het woord "bakker" geïnterpreteerd moet worden.
Dit is het doel van het *Semantische web*.
In dat geval verschuift een deel van de betekenis en de interpretatie naar de computer.

*Voorbeeld: getallen en de notatie daarvan*

We kunnen een getal, zeg *twaalf*, op verschillende manieren noteren:

* "XII" - romeinse notatie
* "12" - decimale notatie
* "0C" - hexadecimale notatie
* "11111 11111 11" - unaire notatie (in groepjes van 5: "turven")
* "1100" - binaire notatie
* "twaalf" - als naam van het getal in het Nederlands

Al deze vormen hebben hetzelde getal als betekenis of interpretatie.

De wiskundige eigenschappen van dit getal, zoals het ontbinden in de priemfactoren "2 * 2 * 3",
zijn onafhankelijk van de notatie (vorm).

Over het abstracte, wiskundige getal twaalf kunnen we niet anders spreken dan via een vorm.
In principe kan dit elke vorm zijn: we zijn vrij in de keuze van vormen en namen.
Er is wel een traditie, bijvoorbeeld in het Nederlands, voor het benoemen van getallen.
Daardoor kunnen we met anderen over getallen spreken.

Hoewel we vrij zijn in de keuze van de vorm, zijn *niet alle vormen even handig*.
Op school heb je geleerd hoe je moet rekenen met getallen in decimale notatie.
Het *algoritme* om twee getallen in decimale notatie op te tellen is eenvoudig:
je leert dat al vroeg op de basisschool.
Het algoritme om twee getallen in romeinse notatie op te tellen is veel ingewikkelder.
Dit is zo lastig, dat je deze getallen beter eerst in decimale notatie om kunt zetten,
dan optellen, en het resultaat weer in romeinse notatie omzetten.

Omdat, zoals we zullen zien, *rekenen* neerkomt op het manipuleren van vormen,
is het belangrijk om voor deze manipulatie een handige vorm te kiezen.
De keuze van geschikte vormen ofwel *representaties* speelt in de informatica een belangrijke rol.
Een geschikte representatie van een probleem maakt het verschil tussen praktisch oplosbaar en praktisch onoplosbaar.

Wat getallen betreft is de decimale notatie voor mensen handig - omdat wij 10 vingers hebben.
Voor computers is de binaire notatie handiger.

*Opmerking* in het dagelijks leven spreken we vaak over *decimale getallen* of *binaire getallen*.
Dit is eigenlijk slordig taalgebruik: getallen zijn abstracte, wiskundige begrippen;
alleen de vorm (notatie) is decimaal of binair.

Bovenstaande beschrijving van *informatie* en *data* kun zowel in de wereld van de ICT en informatica gebruiken,
als in het dagelijks leven.
In de volgende hoofdstukken gaan we dieper in op het gebruik in de ICT en informatica.

.. todo::

  * vorm en betekenis (interpretatie) in lagen
  * representatie en interpretatie
